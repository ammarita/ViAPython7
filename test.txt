Svalbard er en norsk øygruppe i Arktis. Øygruppen ligger nord for Fastlands-Europa, 
omtrent midt mellom Fastlands-Norge og Nordpolen.

Navnet Svalbard er av norrøn opprinnelse, og er blitt utlagt som «kjølig kant»; 
«kjølig side» eller «den kalde kysten». Ordet finnes i flere islandske årbøker fra 1100-tallet.[2]

Svalbard består av alle øyer, holmer og skjær mellom 74° og 81° nordlig bredde og 10° og 35° østlig lengde. 
Den største øya er Spitsbergen, etterfulgt av Nordaustlandet, Edgeøya og Barentsøya. 
Longyearbyen er administrasjonssenter for øygruppen. Andre bebyggelser, i tillegg til forskningsstasjoner, 
er det russiske gruvesamfunnet i Barentsburg, forskningssamfunnet i Ny-Ålesund og bebyggelse 
i forbindelse med gruvedriften ved Sveagruven. Hele øygruppen administreres av sysselmannen på Svalbard.

Øyene ble først tatt i bruk som en hvalfangstbase i det 17. og 18. århundre, men ble etter hvert forlatt. 
I begynnelsen av det 20. århundre begynte gruvedriften etter kull, noe som førte til at flere samfunn 
ble etablert på øygruppen. Svalbardtraktaten av 9. februar 1920 anerkjenner norsk suverenitet, 
og med Svalbardloven av 1925[3] ble øygruppen en fullstendig del av kongeriket Norge. Grunnlaget 
for innlemmelsen av Svalbard i Norge var de mangeårige ekspedisjonene til øygruppen ledet av Adolf Hoel. 
Svalbardloven etablerte også Svalbard som en økonomisk frisone og en demilitarisert sone.[4][5] 
I dag er Store Norske Spitsbergen Kulkompani og det russiske Trust Arktikugol de eneste gjenværende 
gruveselskapene som driver kulldrift på Svalbard. Forskning og turisme har blitt viktige tilleggsnæringer 
i tillegg til Universitetssenteret på Svalbard og Svalbard globale frøhvelv. Ingen veier forbinder 
bosettingene, og det blir i stedet brukt snøskuter, fly og båter som transportmiddel.
 Svalbard lufthavn, Longyear er den viktigste kommunikasjonsporten til resten av verden.

Øygruppen har et arktisk klima, men med betydelig høyere temperaturer enn andre områder på samme breddegrad. 
Floraen drar nytte av den lange perioden med midnattssol for å kompensere for mørketiden. 
Svalbard er yngleplass for store mengder sjøfugl, men er også hjem for isbjørn, fjellrev, 
reinsdyr og marine pattedyr. Sju nasjonalparker og tjuetre naturreservat dekker to tredeler av 
øygruppen, og beskytter i stor grad den urørte og veldig skjøre naturen som preger Svalbard. 
Seksti prosent av øygruppen er dekt av isbreer, og øyene har mange fjell og fjorder.